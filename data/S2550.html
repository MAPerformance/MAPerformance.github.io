<html>
   <head>
      <meta http-equiv="Content-Type" content="text/html; charset=UTF-8">
      <title>MAPerformance</title>
      <link rel="stylesheet" href="MAPerformance.css">
   </head>
   <body>
      <h1>Mystère de la Sainte Hostie</h1>
      <div class="info">Lieu: Metz<br>Région: Lorraine<br>Date: 1513<br></div>
      <div class="Documentation">
         <h2> </h2>
         <div class="transcription">
            La première feste de la Pentecoste fut jué le jeu en Chambre de la Sainte
            Hostie et fuit un bien biaulx miracle et bien jué (1513). Le lendemain la
            seconde feste fuit jué ung miracle de saint Nicolais que fuit aussy bien
            gentement jué. On cuidoit jouer pour la troisiesme feste le jeu de la
            Malvaise Langue, maix pour tant qu'il pleut, on le juoit le dimanche
            après.
            
            Le lundi devant première feste de Pentecouste (1513) fut jué en Chambre le
            jeu de la sainte hostie laquelle sainte hostie est a sainte Marie de Paris,
            et fut un mystère fort biaulx et les secrets moult bien faits. (Suit
            l'analyse de la pièce)… Le traistre juif voulant aprouver s'il estoit dieu
            print ladite sainte hostie et la mist sus une tauble et fraipoit d'un
            coustiaux parmi. Alors par ung secret, qui estoit fait, sortit grand
            abondance de sang et sailloit en hault parmi ladite hostie, comme se ce fut
            ung enfant qui pissoit, et en fut le juif tout gaisté et dessaigné et
            faisoit moult bien son personnaige. Aprez non content de ce, il ruoit ladite
            hostie au feu et par ung engien, elle se levoit du feu et se ataichoit
            contre le contre feu de la cheminée et le traistre la perçoit derechef d'une
            daigne, et par ung aultre engien et secret, elle jectoit de rechief sang
            abondamment. Puis ce fait il la reprint et la laichoit avec deux cloz contre
            une estaiche et la vint fraipper d'un espieu et ladite hostie jectoit
            arrière sang abondamment et jusques tout emmey le pareque trinçoit le sang
            et en fut le lieu tout ensanglanté. Et alors comme enraigié print l'hostie
            et la ruoit en une chaudière d'yaue boullant et elle se elevoit en l'air et
            montoit en une nuée et devint ung petit enfant en montant a mont et se
            faisoit tout ceci par engiens et secrets; et s'y fist encore ledit jour
            plusieurs choses que je laisse… Le lundemain qui fut le mairdi de la
            Pentecoste (1513) fut jué au mesme lieu ung miracle de saint Nicollays du
            Bair. C'estoit un joune gairson pèlerin de la terre de Venise, lequel eu
            allant a son voiaige vint en une ostellerie en laquelle, aprez grant
            mistere, le diable en semblance du voisin de l'hoste fist accroire au dit
            hoste que le joune pèlerin couchoit avec sa femme. Et l'hoste sans plus
            enquérir, ailloit au lit et trouvoit deux testes&nbsp;: c'estoit sa femme et ung
            sien jonne fils, que la mère avoit mis couchier avec elle, et incontinent
            les tuoit, et cuidoit avoir tué le pèlerin&nbsp;; mais quand il soit la vérité il
            se desasperoit et se pendist, et la justice qui de ce fust avertie, mist la
            main a joune pèlerin et a la servante de l'ostel, cuidant qu'ils eussent ce
            fait. Et fut ledist pèlerin jugié a estre pendu et la gairse airse et
            brûlée&nbsp;; mais le glorieulx bairon saint Nicollays descendit du ciel et se
            monstroit en pèlerin devant le juge, et moult aigrement le reprint de son
            folz jugement et delivroit le pèlerin et la servante, laquelle esloit desjay
            au feu, et ne pouvoit brûler. Et y fut ledit jour encor fait plusieurs
            choses que je laisse. Le lendemain qui fut le mercredi (de la Pentecôte
            1513) devoit estre encor jué ung jeu et chose mourale, mais pour la
            pourcession qui se fist et aussy pour la june on ne juoit point pour le dit
            jour jusques au dimanche aprez, qui fut le dimanche reaulx, et aussy le
            mercredi, il plut et tonnoit très bien, et fut celle pluye moult bonne pour
            les bieus déterre. Et fut ce mistere et chose mourale jué le dimanche au dit
            lieu enChambre et estoi t lejeu de la faulse langue, laquelle ne scet dire
            bien de soy, ne d'aultrui&nbsp;; parquoy aprez plusieurs misteres et choses
            faictes, son ame fut pendue par la langue a plus hault de l'enfer et les
            dyaubles luy firent plusieurs tourmens en jectant feu et grêle partout son
            corps. Et duroient ces tourmens moult longuement qu'elle estoit toute en feu
            et en flammes et ne bruloit point, et remuoit celle airme les bras par
            engien, et estoit une chose bien ingénieusement faicte&nbsp;; et jelescay a vray,
            car je, Phillippe, estois l'un des gouverneurs et recuillois l'airgent qui
            se levoit ez trois jours sus les hors et eschauffaults et montoit la somme
            environ a xxiij. francs, et y avoit Andrieu mon filz V. personnaiges esdits
            trois jours.
            
         </div>
         <div class="translation">
            
            
            
            
         </div>
      </div>
   </body>
</html>