<html>
   <head>
      <meta http-equiv="Content-Type" content="text/html; charset=UTF-8">
      <title>MAPerformance</title>
      <link rel="stylesheet" href="MAPerformance.css">
   </head>
   <body>
      <h1>Tragédie des Juives</h1>
      <div class="info">Lieu: Arras<br>Région: Nord/Pays-bas méridionaux<br>Pays: France<br>Date: 1594<br></div>
      <div class="Documentation">
         <h2>11 Février 1594 </h2>
         <div class="transcription">
            A nobles et vertueux seigneurs messeigneurs les eschevins de la ville
            d’Arras. Remontre humblement Adrien Talmy, joueur d’histoires, disant que,
            mercredy dernier, auroit presenté ses humbles supplicacions a voz
            seigneuries, pour estre auctorisez de povoir jouer en vostre ville d’Arras&nbsp;;
            a quoy lui auroit esté respondu qu’il falloit paroistre et declarer quelles
            histoires&nbsp;; en quoy ledit suppliant n’a voulu faillir. Premierement les
            Juifve, aultrement dict Captivité de Sedicie soubs Nabucodonosor ainsy
            qu’elles sont redigez par Robert Garnier en ses tragedies&nbsp;; ensemble la
            Troade, Les Amours de Phedre a Hipolite, comme est contenu dans ledict
            Garnier&nbsp;; ensemble le Ravissement de Philomene faict par Teri [Térée], la
            tragedie de Medee tiree des histoires d’Ovide, la tragedie de Philame
            [Philanire], la Taverne de Volupté endormie et Peché retiré par Disciplaine
            et de La Calamité du pauvre peuple&nbsp;; une pastourelle des Amours d’Atlette et
            de Menalque, tiré des oeuvres de Juliette&nbsp;; une autre pastourelle nommee le
            Grand Bon Temps. Le tout a l’honneur de Dieu, de la saincte eglise
            catholicque, apostolicque et romaine et a l’edification du peuple, comme est
            declaré par les certificaz icy attachez.
            
            Messieurs ont admis le suppliant a jouer le temps de huict jours a
            commencher lundy prochain, payant 6 deniers pour chascune personne. Faict le
            XIe jour de fevrier 1594. [signé] F. Corillon.
            
         </div>
         <div class="translation">
            
            
            
            
         </div>
      </div>
   </body>
</html>