<html>
   <head>
      <meta http-equiv="Content-Type" content="text/html; charset=UTF-8">
      <title>MAPerformance</title>
      <link rel="stylesheet" href="MAPerformance.css">
   </head>
   <body>
      <h1>Mystère de Saint Jean-Baptiste</h1>
      <div class="info">Lieu: Chaumont<br>Région: Champagne<br>Date: 1500<br></div>
      <div class="Documentation">
         <h2>Requête adressée à l’évêque et au bailli</h2>
         <div class="transcription">
            Supplyent humblement les soubsignez bourgeois, manans et habitans (le ceste
            ville de Chaulmont, que comme vrays chrétiens meuz de dévotion a l'honneur
            de Dieu et de monsieur saint Jehan Baptiste, patron de l'église de ceste
            dicte ville, ils ayent proposé, soubz vos bons plaisirs, support et faveurs,
            jouer par misteres et personnaiges figurans la vie du dict saint Jehan, en
            ceste dicte ville, en lieu le plus commode d'icelle&nbsp;; et en ce faisant
            s'employer du tout, par leur dicte dévotion, a inciter le peuple a
            congnoistre par les dicts misteres quelle a esté la nativité, parenté, vie,
            miracles et fin du dict Saint Jehan&nbsp;; pour conforter ceulx qui curieusement
            et dévotement par pareille dévotion désirent, au lieu d'escriptures, sçavoir
            et congnoistre la vie dudict saint Jehan leur patron&nbsp;; toutefois n'ont
            voullu ce faire ne entreprendre sans sur ce avoir de vous, comme chose très
            raisonnable, voz permission, congé, licence et consentement, qu'ils vous
            demandent et requièrent bien humblement, n'entendans pour ce, faire aucune
            levée, exaction ne prinse de deniers sur le peuple, sinon ce qu'il vous
            plaira leur ordonner, et que de leurs pures liberallitez et dévotion, ils
            vouldront donner pour ayder aux frais de la construction des chaffaulx et
            secrets qu'il conviendra faire ; vous suppliant, mes dicts seigneurs, leur
            interposer au pied de cestes vos decretz ad ce requis, spécialement que par
            voz supportz, aydes et faveurs, il ne soit faict empescheinent ausdicts
            supplians, a la dicte construction de chaffaulx ne démolition d'iceulx par
            aulcun de la dicte ville, mectant les dicts supplians et leurs aydes en la
            proleclion et sauvegarde du roy, et de vous messeigneurs, le faisant a
            l'ayde de Dieu, iceulx supplians feront leur debvoir et prieront Dieu pour
            vous, vos nobles prosperitez et santez.
            
         </div>
         <div class="translation">
            
            
         </div>
      </div>
   </body>
</html>