<html>
   <head>
      <meta http-equiv="Content-Type" content="text/html; charset=UTF-8">
      <title>MAPerformance</title>
      <link rel="stylesheet" href="MAPerformance.css">
   </head>
   <body>
      <h1>Mystère de Sainte Barbe</h1>
      <div class="info">Lieu: Laval<br>Région: Mayenne<br>Pays: France<br>Date: 1493<br></div>
      <div class="Documentation">
         <h2></h2>
         <div class="transcription">
            Et ce voyant, ceux de la vile, Que tout le monde les avile. Et que mutiner
            se voulurent, Après brief temps, tous s'apparurent, Au moins le plus, devant
            Monsieur Qui leur comanda par honneur Reprendre ce beau mistere Et leur
            bailla pour commissaire Trois ou quatre bourgeoys moult saiges Pour départir
            les parsonnaiges A gens qu'on sauroit bien jouer Afin d'en estre mieulx
            louez. Ce qui fust faict en grand honneur, Sans y acquerir deshonneur&nbsp;; Nul
            n'estoit abilliez de toille. iMonsieur eu fist caner la vayle. Cent joueurs
            abilliez de soye Et de veloux a plaine voye, Au moins les compaignons
            d'enfer. Si estoit le grant Lucifer. Puis y avoit une volée Qui fust
            soudainement trouvée Laquelle decora le jeu. Pluseurs personnages du lieu Y
            volaint d'un bout juc en l'aultre. Puys y avoit une beste aultre, Qui estoit
            de faczon orrible, De grandeur et grosseur terrible&nbsp;; Et par Jean Hennier
            compousée, Lequel dessus, en chevauchée, Venoit chascun jour faire homaige A
            Lucifer et son mesnaige. Elle gectoit le feu par sept lieux, Par ses nazeaux
            et par ses yeulx. Qu'elle avoit fort espouvantables&nbsp;; Ses gestes estoient
            merveillables&nbsp;; Et fust jouée, pour dire amen, Par maistre Pierre le
            Maignen, Jeune advocat mais bien lectré, Qui de tous fut bien atiltré Et
            puys se rendit cordelier Car sa femme sans peu tarder, Se mourut tout en
            ensuyvant. Et puys, Dyoscorus le grant Fust joué par René Hubert, Sergent du
            Roy, moult bien expert&nbsp;; Et le grant diable infernal Fut, par André le
            Seneschal. Monsieur, et sa noble contesse Furent presens sans faire presse&nbsp;;
            Au long de six jours&nbsp;; leurs trompectes, Clerons, sonnans en choses faictes,
            A toutes les belles entrées, Et pauses, qui furent bien notées. Tellement
            qu'a mont et a val Il n'estoit honneur qu'en Laval. Monsieur par son
            commandement De Paris sieurs de parlement Fist venir, a ses propres mises,
            Pour de Rarbe veoir les devises. Tel pavillon avoit ou pré Ou cent hommes
            eussent entré.
            
         </div>
         <div class="translation">
            
            
         </div>
      </div>
   </body>
</html>