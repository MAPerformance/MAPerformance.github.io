<html>
   <head>
      <meta http-equiv="Content-Type" content="text/html; charset=UTF-8">
      <title>MAPerformance</title>
      <link rel="stylesheet" href="MAPerformance.css">
   </head>
   <body>
      <h1>Mystère de l’Apocalypse</h1>
      <div class="info">Lieu: Amiens<br>Région: Somme/Picardie<br>Pays: France<br>Date: 1560<br></div>
      <div class="Documentation">
         <h2>18 juillet 1560, Délibération échevinale</h2>
         <div class="transcription">
            Eschevinage de joeudy, 18e&nbsp;jour de juillet 1560. Veue la requeste de
            Jacques Macron et ses aultres compaignons joueurs de moralitez, histoires,
            farces et vielles, tendantes par icelles ad ce qu'il leur fust permis jouer
            en ceste ville l'Apocalipse et autres histoires, moralitez et farces
            honnestes et non scandaleuses, par tel espace de temps que bien leur
            sembleroit. Sire Adrien Vilain a esté d'advis que avant leur accorder ladite
            permission, ilz doibvent monstrer les jeux qu'ilz entendent jouer, pour les
            communiquer aux docteurs, actendu que par la Saincte Escripture il est
            deffendu que tele manière de gens jouent publiquement la parole de Dieu.
            Sire François de Canteleu d'advis de leur donner ladite permission, pour
            huit ou dix jours, a la charge qu'ilz ne joueront chose qui soit contre
            I’honneur de Dieu et de l'Eglise. Charles Gorin, prevost, de faire veoir les
            jeux, et si on n'y trouve chose prohibée, leur donner congié de jouer huict
            jours. Pierre Watel a esté d'advis de leur octroyer ladite permission pour
            huict jours, actendu que les jeux qu'ilz voeullent jouer sont imprimez, avec
            privilège du roy, a la charge touteffois qu'ilz ne joueront riens contre
            l'honneur de Dieu et de l'Eglise, et leur déclarer que s'il est trouvé
            qu'ilz ayent ce faict, ils en responderont. Dubois a esté de pareil avis.
            Me&nbsp;Loys des Essars, idem. Dubeguin a esté d'advis de ne leur donner aucune
            permission, actendu qu'ilz ont ja esté refusez deux fois depuis huict jours.
            Lenglet, idem, joinct qu'il n'y a que VIII mois ou un an qu'ilz ont joué en
            ceste ville. Gaugier, de pareil advis. Delattre, idem. Picard, Riolen et
            Ledoulx, d'advis semblable. Wateble, de mesme advis que Watel. Me&nbsp;Jehan
            Rohault, de pareil advis. Et Simon des Essars, idem. Oys lesquelz advis a
            esté conclu et arresté qu'il sera dict aux supplians qu'ils ayent a mectre
            es mains de Me&nbsp;Jehan Rohault, advocat de ladite ville, l'Apocalipse et tous
            les autres jeux qu'ils entendent jouer, pour iceulx communiquer a maistre
            Adam, ou autre docteur affin que si on n'y trouve donner leur permission
            iceulx jouer en chambre durant l'espace de huict jours sans pouvoit jouer
            les festes et dimanches durant les vespres.
            
         </div>
         <div class="translation">
            
            
         </div>
      </div>
   </body>
</html>