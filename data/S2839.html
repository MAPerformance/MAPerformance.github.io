<html>
   <head>
      <meta http-equiv="Content-Type" content="text/html; charset=UTF-8">
      <title>MAPerformance</title>
      <link rel="stylesheet" href="MAPerformance.css">
   </head>
   <body>
      <h1>Mystère de la Passion</h1>
      <div class="info">Lieu: Valenciennes<br>Région: Nord/Pays-bas méridionaux<br>Pays: France<br>Date: 1547<br></div>
      <div class="Documentation">
         <h2>   </h2>
         <div class="transcription">
            Chy fine la passion et résurrection de nostre saulveur et rédempteur
            Jhesucrist, ainsy quelle fut juée en Valenchiennes, en le an mil cincq cent
            et quarante sept, par grace de maistre Nicaise Chamart, segneur de
            Alsembergue, alors prevost de la ville, et de ses pères (sic) et companions
            en loy ; passés et reveues des scavans docteurs comis a cho faire de par
            venerendissime père en Dieu, Robert de Croy, evesque de Cambray&nbsp;; et juée
            par les compagnons chy après desclarés.
            
            Il est a notter que pour fournir aux despenses et ordonances de la dicte
            passion, les dicts compaignons douse (sic, il faut lire treize)
            superintendants eslurent en Valenchiennes que pour estre leurs maistres et
            conducteurs, et pour les tenir en paix et unyon, se il y avoit aulcun divis
            ou desbat entre eulx, et meisme pouvoient lesdicts superintendens corriger
            et mettre a l'amende lesdicts compaignons jueurs, se aulcune défaillance
            estoit trouvée en eulx, sans en inventer messegneurs de la justice. Item est
            encore a notter que les dicts treze superintendens et tous les jueurs,
            lesquels emprindrent le affaire, se obligèrent tous de convenir a payer la
            despence faict, sy de adventure il fut advenu quelque mortalité ou guerre,
            que on (n') eubst poeult pas juer ne parfaire la dicte emprinse&nbsp;; et aussi
            se quelcun emprendoit parchon pour juer, et il ne eubt volut parfaire son
            emprinse, on se poroit retirer sur son corps et sur ses biens; et fut la
            dicte obligation faicte et signée le jour du jeudy absolut; et aulx festes
            de Penthecoustes ensuyvant, on coraencha a juer. S'ensuivent les noms des
            treze superintendens desquels les aulcuns furent jueurs : […]
            
            Au Paradis un ray d'or derrière Dieu le Père, tournant incessamment. En
            enfer, s'ouvrant le gouffre, sortoit feu et fumée avec diables d'horribles
            formes, et Lucifer jectant feu et famée par la goeulle. A la nativité du
            Seigneur, les anges voilant en l'air et chantant et faisant grand splendeur
            de flambe au moien de quelque baston doré qu'ils tenoient en leurs mains en
            forme de lampe au boult, dont sortoit la dicte flambe soufflant quelque peu
            le dict baston. Item a l'occision des Innocents on voyoit sortir le sang de
            leurs corps… Item aussy de Sathan qui porta Jésus rampant contre la
            muraille, bien quarante ou cinquante pieds de hault… Item aux nopces… ou
            l'eau qu'on versa devant tous fut muée en vin et dont en burent plus de cent
            personnes des spectateurs, de mesme a la multiplication des pains on en
            donna a plus de mille personnes et en fut recueilli douze corbeilles
            pleines.
            
            Aux festes de la Pentecoste de l'an 1547 les principaux bourgeois de la
            ville représentèrent sur le théâtre, en la maison du duc d'Arschot, la vie,
            mort et passion de Nostre Seigneur, en vingt-cinc journées; en chacune des
            quelles on vit paraître des choses estranges et pleines d'admiration. Les
            secrets du Paradis et de l'Enfer estoient tout à fait prodigieux, et
            capables d'estre pris par la populace pour enchantemens. Car l'on voyoit la
            Vérité, les Anges et divers autres personnages descendre de bien haut,
            tantost visiblement, autrefois comme invisibles, puis paroistre tout à coup
            ; de l'Enfer Lucifer s'eslevoit, sans qu'on vit comment, porté sur un
            dragon. La verge de Moyse, de sèche et stérile, jettoit à coup des fleurs,
            et des fruicts ; les âmes de Herodes, et de Judas estoient emportées en
            l'air par les Diables ; les Diables chassés des corps, les hydropiques et
            antres malades guéris, le tout d'une façon admirable. Icy Jésus Christ
            estoit eslevé du Diable, qui rampoit le long d'une muraille de quarante
            pieds de haut ; là il se rendoit invisible ; ailleurs il se transfiguroit
            sur la montaigne de Thabor. On y vit l'eau changée en vin, si
            mystérieusement qu'on ne le pouvoit croire ; et plus de cent personnes de
            l'auditoire voulurent gouster de ce vin ; les cinc pains et les deux
            poissons y furent semblablement multipliés, et distribués a plus de mille
            personnes ; nonobstant quoy il y en eut plus de douze corbeilles de reste.
            Le figuier maudit par Nostre Seigneur parut séché, et les fueilles flétries
            en un instant. L'éclypse, le terre-tremble, le brisement des pierres et les
            autres miracles advenus à la mort de Nostre Sauveur furent représentés avec
            des nouveaux miracles. La foule y fut si grande pour l'abord des estrangers
            qui y vindrent de France, de Flandre, et d'ailleurs ; que la recepte monta
            jusques à la somme de 4 680 livres, combien que les spectateurs no payassent
            qu'un liard ou six deniers chacun. Les vers furent du depuis imprimés à
            Paris sous le nom des Aucteurs.
            
         </div>
         <div class="translation">
            
            
            
            
            
            
            
            
         </div>
      </div>
   </body>
</html>