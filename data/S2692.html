<html>
   <head>
      <meta http-equiv="Content-Type" content="text/html; charset=UTF-8">
      <title>MAPerformance</title>
      <link rel="stylesheet" href="MAPerformance.css">
   </head>
   <body>
      <h1>Mystère de la Passion</h1>
      <div class="info">Lieu: Reims<br>Région: Champagne<br>Date: 1531<br></div>
      <div class="Documentation">
         <h2>21 septembre 1530</h2>
         <div class="transcription">
            Supplient humblement J. Chiertemps, P. Serval, J. Lempereur, H. Choilly, N.
            Rabaille, P. Novisse, J. Chardon, J. Lacorde, G. Rainssant, J. Lesicot, G.
            Sandras, A. Garot, J. Tropmignot, S. Payen et P. Briotin, tous bourgeois,
            praticiens et marchans d'icelle ville, comme environ sont treize ans, par
            bon advis et meure délibération des bons et notaibles personnaiges manans et
            habitans d'icelle ville, eust esté advisé et conclud de faire jouer par
            personnaiges le très hault mistere de la saincte Passion de Nostre Seigneur
            afin d'en avoir bonne et vraye commémoration a l'honneur de Dieu et au salut
            des âmes d'un chacun et si toutesfois avoit esté délaissé et différé pour a
            cause de la grande stérilité de biens qui survint lors, et mortalité et
            guerre, et soit ainsi en la mercy, bonté et clémence divine, que
            présentement nous soyons en bonne paix, la ville et pays purgé d'infection
            de peste, et soit le poure peuple eu repos, et que tous bons chrestiens
            désirent affectueusement et appettent veoir et oïr icelui sacré mystère, quy
            ne fut, sont quarante ans passés, joué en ceste ville, tellement que la
            mémoire en est quasi passée, qu'il vous plaise leur permettre faire jouer
            icelui mystère au lieu accoustumé ou autre qu'il vous plaira, et offrent le
            tout fournir et frayer à leurs despens, moyennant quelque petite somme de
            deniers qu'ils pourront prendre des assistans, selon votre advis&nbsp;; ou s'il
            vous plaist a frais et deniers communs d'icelle ville, ils offrent leurs
            corps et biens et tout leur petit povoir employer a vostre service pour le
            bon amour et grant affection qu'ils ont audit divin mystère, et vous ferez
            ung oeuvre louable a l'honneur de Dieu et très charitable au bon pueple.
            Conclud a esté que la requeste cy-dessus veue par le conseil, les suppliants
            pourront jouer ou faire jouer le saint mystère de la Passion a leurs frais
            et despens, périls et fortunes, et si leur a esté octroyé par le conseil, en
            tant que touche la ville, qu'ils puissent lever quelques deniers
            raisonnables sur ceulx qui la vouldront veoir, pourveu toutesfois que les
            supplians feront jouer ledit mystère bien et honnestement, tant a l'honneur
            de Dieu, de la ville, que a l'exemple du pueple, en manière que scandalle
            n'en puisse venir, ne deshonneur a la ville.
            
         </div>
         <div class="translation">
            
            
         </div>
      </div>
   </body>
</html>