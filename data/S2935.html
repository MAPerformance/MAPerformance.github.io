<html>
   <head>
      <meta http-equiv="Content-Type" content="text/html; charset=UTF-8">
      <title>MAPerformance</title>
      <link rel="stylesheet" href="MAPerformance.css">
   </head>
   <body>
      <h1>Comédies</h1>
      <div class="info">Lieu: Bruges<br>Région: Flandres<br>Pays: Belgique<br>Date: 1559<br></div>
      <div class="Documentation">
         <h2> 16 décembre 1559, Archives de la ville Lettre patente du 23 décembre 1559, Archives
            de la ville
         </h2>
         <div class="transcription">
            Remonstrent humblement Wolfgang Treslecat, natif de Condé-sur-l’Escault
            pres Valenchiennes, sa femme, enfans et compaignons, joueurs d’histoires,
            comedies, tragedies, histoires romaines, musicque, violes et aultres
            instrumens, le tout sans aulcune scandale, comme ilz ont faict dernierement
            en la ville de Ypre, ou ilz ont sejourné l’espace d’ung mois, dont ils
            viennent a present, qu’il seroient bien d’advys de jouer et monstrer
            lesdictes comedies et aultres en ceste ville, lesquelz ilz exhibent avec
            ceste [requête], suppliant qu’il vous plaise de voz benignes graces
            permectre en cestedicte ville de Bruges reciter lesdictes comedies,
            tragedies et histoires romaines, sans aulcun scandalle comme dict est.
            
            Il est décidé que les acteurs doivent faire «&nbsp;visiter leur comedies,
            signamment celles qui contiendront matiere spirituele et de saincte
            Escripture par quelques theologiens […]. Et touchant les prophanes,
            messeigneurs accordent aux suppliants leur requete moyennant qu’ilz ne
            prenent que ung lyart pour chascune fois des spectateurs&nbsp;».
            
            A tous ceulx etc. Pour ce que raison veult et droict requiert qu’on
            certifie choses veritables, mesmes quand on est ad ce requis, si c’est ce
            que a la requeste et instance de Wolfgancq Treslecat, natyf de
            Condé-sur-l’Escault près Valenchienes, sa femme, enfans et compaignons,
            joueurs d’histoires, comedies, tragedies, histoires humaines [sic :
            romaines], musicque a violes et aultres instruments, certifions et attestons
            que nous et monseigneur l’eschouthete [sic] de ladicte ville avons octroyé
            et consenti ausdictes personnes de jouer publicquement en ladicte ville de
            Bruges certains jeux de la Vie et Passion de Nostre Signeur et trois aultres
            histoires prophanes, oultre aultres farces et jeux non contenantz choses
            divines ou ecclesiasticques, contenuz et escriptz en 14 libvres, apres que
            iceulx jeux et histoires avoient esté par nostre ordonnance visitez et
            approuvez par maistre Josse Reyngout, prieur du monastere de Saint-Augustin
            audict Bruges, maistres et freres Rogier le Jeusne, docteur, Philippe
            Logian, licencié et Gaultier Ramakere, bacelier en theologie, lesquelz ont
            lesdicts libvres, en signe de leur dicte approbation, signé de leurs noms.
            En tesmoignage etc. Actum, 23 decembre 1559
            
         </div>
         <div class="translation">
            
            
            
            
            
            
         </div>
      </div>
   </body>
</html>